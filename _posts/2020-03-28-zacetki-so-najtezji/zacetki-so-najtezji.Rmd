---
title: "Začetki so najtežji"
description: |
  No description.
categories:
    - this happened to me
author:
  - name: Miha Gazvoda
    url: https://mihagazvoda.com
date: 2014-07-08
preview: https://cdn-images-1.medium.com/max/12032/1*ZPr9i5WoPfjpOM7PnNQ65Q.jpeg
draft: true
output:
  distill::distill_article:
    self_contained: false
---

```{r setup, include=FALSE}
knitr::opts_chunk$set(echo = FALSE)
```

*Ko sem napisal naslov sestavka, sem si oddahnil. Najtežji del, začetek, je bil že za menoj. Pred kratkim sem si kupil beležko, v katero naj bi si zapisoval ideje, doživetja, misli. Vendar je bila po nekaj tednih še vedno popolnoma prazna.*

![](https://cdn-images-1.medium.com/max/12032/1*ZPr9i5WoPfjpOM7PnNQ65Q.jpeg)

Zaslepljen od lastnega perfekcionizma se nisem mogel odločiti za najbolj absurdne reči: izbiro pisala, velikost in vrsto pisave, obliko besedila… Kot da bi zahteval od sebe, da naj bi imele moje čečkarije izgled zapiskov piflarske sošolke in hkrati vsebino najgenialnejših literarnih del.

Pri tem sem spregledal najosnovnejšo idejo. Nobeno dobro literarno delo ni bilo napisano na prvo žogo (polo). Še sam Ernest Hemingway je dejal:

> ### “The first draft of anything is shit.”

Moja beležka pa naj bi bila zgolj temelj za prvi osnutek, torej sranje od sranja.

Zatorej so začetki najtežji. Nihče ne želi biti označen za nesposobneža in “fejlat”, čeprav smo ravno to v otroštvu doživljali ves čas ter se tako naučili bistvenih življenjskih veščin. Sedaj kot odrasli znamo preživeti in smo pozabili, kako živeti. Morda bi se morali vprašati:

> ### “Kdaj je bilo zadnjič, ko sem nekaj storil prvič?”

in tvegati kanček ega. Sprejeti začetno sranje za končno znanje.

Ko sem tako razmišljal o sranju in pisanju, sem doumel. Doumel, da več kot bom razmišljal, več časa bom izgubil v čakanju na tisti magični trenutek navdiha in idealno priložnost, ko se bo vse poklopilo. Doumel, da slednje ne bom nikoli dočakal.

Priložnost narediš popolno s tem, da jo izkoristiš.

Vzel sem najbližji kemični svinčnik in z velikimi tiskanimi črkami, s stilom komaj pismenega prvošolca vanjo zapisal:

> ### “Najtežji začetki pripeljejo do najlepših koncev.”

Za ličen izgled je bilo tedaj že prepozno. Za izvirno zapisano misel, ki prikliče iskrico v oči in nasmeh na obraz, zagotovo ne.

Pot do konca beležke je še dolga. Potovanje do konca še daljše. Popestri si ga s težkimi začetki, da bo tudi konec miren in spokojen, brez slabe vesti in neizkoriščenih priložnosti. Predvsem pa uživaj v potovanju. Ne pozabi, dogaja se — tu in zdaj.

P.S. Niti Chuck Norris ni bil vsemogočen že na začetku. Dejansko umre v eni izmed svojih prvih filmskih vlog. What a pussy!

*Originally published at [triumfator.si](https://triumfator.si/2014/07/zacetki-so-najtezji/) on July 7, 2014.*


